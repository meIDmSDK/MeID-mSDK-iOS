PODMIENKY POUŽÍVANIA MeID mSDK
verzia 1.0, účinnosť od 26.6.2025


1. Všeobecné ustanovenia

1.1. Ministerstvo vnútra Slovenskej republiky (ďalej len „Ministerstvo“) 
uviedlo do používania prostriedok elektronickej identifikácie s názvom 
Mobilné eID (ďalej aj „MeID").

1.2. MeID je prostriedkom elektronickej identifikácie s úrovňou zabezpečenia 
„pokročilá“ podľa nariadenia (EÚ) č. 910/2014 (nariadenie eIDAS). 
Od 14.2.2025 je zapísané v evidencii autentifikačných prostriedkov podľa 
§ 22 zákona č. 305/2013 Z. z. o elektronickej podobe výkonu pôsobnosti orgánov
verejnej moci a o zmene a doplnení niektorých zákonov (zákon o e-Governmente).

1.3. Všeobecné podmienky používania MeID sú zverejnené na stránke:
https://meid.minv.sk/?page=terms-of-use/

1.4. MeID mSDK je softvérový vývojový balík pozostávajúci zo vzorovej aplikácie
a dokumentácie na účely integrácie MeID do natívnych mobilných aplikácií na 
platformách Android a iOS.

1.5. Cieľom MeID mSDK je poskytnúť vývojárom technický návod umožňujúci 
jednoduchú integráciu prihlasovania používateľov prostredníctvom MeID.

1.6. MeID mSDK je dostupné pre platformy iOS a Android.

1.7. Pre správnu funkčnosť integrácie je potrebné, aby:
  -  zariadenie používalo operačný systém Android (verzia 9 a vyššie) 
     alebo iOS (verzia 17 a vyššie),
  -  zariadenie podporovalo FIDO2 a WebAuthn,
  -  aplikácia bola integrovaná podľa pokynov uvedených v dokumentácii MeID mSDK.

1.8. MeID mSDK je poskytované bezplatne.

1.9. Používaním MeID mSDK používateľ potvrdzuje, že sa oboznámil s týmito 
podmienkami.


2. Dostupnosť MeID mSDK

2.1. MeID mSDK je možné bezplatne stiahnuť z verejného úložiska:
https://github.com/meidmsdk


3. Pravidlá používania MeID

3.1. Ministerstvo udeľuje používateľovi nevýhradné, neprenosné a odvolateľné 
právo používať MeID mSDK v rozsahu funkcionalít definovaných v dokumentácii.

3.2. Používateľ nie je oprávnený:
  -  poskytovať MeID mSDK na ďalšie šírenie, predaj alebo prenájom,
  -  zverejniť alebo sprístupniť MeID mSDK na iných webových portáloch okrem 
     oficiálneho úložiska.

3.3. Používateľ je oprávnený:
  -  upravovať alebo vytvárať odvodené diela zo vzorovej aplikácie zahrnutej 
     v MeID mSDK,
  -  kopírovať alebo zrkadliť časti vzorovej aplikácie za účelom vývoja 
     vlastnej aplikácie.

3.4. Každá aplikácia tretej strany, ktorá používa MeID na prihlasovanie, resp.
identifikáciu používateľov, musí na viditeľnom mieste (minimálne v sekcii 
„O aplikácii“ a v licenčných podmienkach) uviesť nasledovný text:

Slovensky:
„Aplikácia na identifikáciu používateľov využíva elektronický identifikačný
prostriedok Mobilné eID, ktorý je prevádzkovaný Ministerstvom vnútra Slovenskej 
republiky. Viac informácií o Mobilnom eID nájdete na stránke: https://meid.minv.sk“

Anglicky:
"The application uses the Mobile eID electronic identification tool, operated 
by the Ministry of the Interior of the Slovak Republic, to identify users.
For more information about Mobile eID, please visit: https://meid.minv.sk"

4. Ochrana osobných údajov a bezpečnosť MeID

4.1. Zásady ochrany osobných údajov MeID sú dostupné na stránke:
https://meid.minv.sk/?page=privacy-policy/

4.2. Zásady bezpečnosti MeID sú dostupné na stránke:
https://meid.minv.sk/?page=basic-principles-security/
